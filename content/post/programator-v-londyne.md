---
title: "Programátor v Londýne"
date: "2017-03-13T21:20:00Z"
tags: ["práca", "Londýn"]
categories: ["Development"]
---

Mnoho ľudí zo Slovenska s odbornými znalosťami po príchode do Londýna často
vezme hocijakú robotu len z toho dôvodu, že si neverí. Dobrá správa pre
programátorov je, že v Londýne je obrovský dopyt, či už sa jedná o
tých skúsenejších, či menej skúsených. Nájsť si prácu je naozaj easy. Ťažšie
je nájsť si takú prácu, ktorá vás bude baviť. Od svetových IT korporácií,
cez fin-tech spoločnosti a startup-y, až po malé agentúry a neziskovky tu
nájdete naozaj všetko.<!--more-->

![Old Street roundabout](/img/old-street.jpg)

## Čo na začiatok?

V prvom rade sa pripravte, že budete veľa telefonovať. Veľmi veľa vecí sa tu
rieši cez telefón, keďže máte okamžitú spätnú väzbu. Mailová komunikácia je tu
často až po telefonáte. Nebuďte prípadne prekvapený z odkazov vo vašej hlasovej
schránke (áno, naozaj to tu používajú). Angličtina na komunikatívnej úrovni je
teda vítaná. Nehanbite sa rozprávať po anglicky. Viac ako polovica populácie
Londýna sú cudzinci a vaša znalosť angličtiny je určite lepšia ako mnohých z nich.
S toleranciou tu problém nie je, teda ja osobne som nikdy problém nemal, a na
mnohé pozície iná možnosť ako prijať cudzinca, keďže je tu nedostatok 
kvalifikovaných domácich, ani nie je.

### Životopis

Ak nemáte to šťastie, že vás osloví priamo firma na základe vášho profilu
na Github-e, pripravte si životopis. Zabudnite na copy-paste životopisy
z internetu. Mnoho firiem taktiež požaduje motivačný list. Na základe vášho
životopisu a skúseností vám budú taktiež rekruiteri dohadzovať pracovné ponuky.
Nečakajte, že vám s úbohým životopisom dohodia super zamestnávateľa. Mnoho
rekruiterov blízko spolupracuje s firmami a tých najlepších si necháva pre tie
najlepšie firmy, kde je pre nich vyššia šanca na lepší zárobok vo forme provízie.
S úbohým životopisom sa budú pravdepodobne zaoberať len menej kvalitní rekruiteri.

## Kde hľadať?

Je mnoho spôsobov ako rozhodiť siete na pracovnom trhu. Každému vyhovuje
niečo iné a záleží od času, ktorý chcete stráviť hľadaním. Najjednoduchšou
formou hľadania sú pracovné portály a LinkedIn, kde si vás nájdu, zväčša
rekruiteri, v podstate samy. Ďalšou možnosťou je priamo kontaktovať vašu
vyhliadnutú firmu, alebo reagovať na ponuky na stránkach
ako [Stack Overflow Jobs](http://stackoverflow.com/jobs), kde ale musíte počítať,
že firmy nakladajú s veľkým množstvom pracovných aplikácií. To akým smerom
sa chcete uberať je na vás. Mne sa osvedčila spolupráca s malým množstvom
rekruiterov a priamymi aplikáciami. Výborným miestom, pre hľadanie práce
sú meetup-y. Mnoho meetup-ov je často sponzorovaných firmami, ktoré hľadajú
nových kolegov. Výhodou je, že takto môžete stretnúť priamo ľudí, ktorý pracujú
v tej ktorej firme, a spýtať sa na prostredie a podobne.

### Pracovné portály

Asi najjednoduchším miestom, kde začať sú pracovné portály. Po troške hľadania
budete mať taktiež ako taký prehľad o platoch a požiadavkách.

Oplatí sa minimálne registrovať na týchto portáloch:

* http://uk.dice.com/
* http://www.cwjobs.co.uk/
* http://www.jobsite.co.uk/

Po zaregistrovaní a zverejnení vášho životopisu sa pripravte, že vám do niekoľkých
minút začnú volať rekruiteri, keďže ste na trhu a chcú na vás zarobiť. Problém
s mnohými týmito rekruiteri je, že stoja za nič. Často len porovnávajú písmenká
vo vašom životopise a predkladajú neadekvátne ponuky. Ak natrafíte na takéhoto
rekruitera poďakujete sa a povedzte, že nemáte záujem. Je to len strata času
pre vás a taktiež pre nich.

### Hired

Stránka [Hired.com](https://hired.com) funguje podobne, ako aukčný portál. Firmy
si tu dražia skúsenosti a odbornosť užívateľov. V týždňových kolách si vás firmy
môžu vybrať a predložiť pracovné ponuky, ktoré môžete prijať, alebo odmietnuť.
Po prijatí ponuky obyčajne zahájite komunikáciu so zástupcom firmy a pokračujete
s pohovorom.

Po zaregistrovaní na stránke vám bude pridelený "talent advocate", ktorý vám pomôže
s vecami ako vyšperkovanie vášho profilu, podpora v hľadaní práce, príprava
na interview a prípadne kompenzácie v plate.

Na stránke som osobne dostal veľmi zaujímavé ponuky, ale pokladám túto formu hľadania
za veľmi pomalú, keďže firmy sa striedajú v týždenných intervaloch. Ak vás ale hľadanie
práce nesúri, určite sa uplatí vyskúšať aj túto formu.

### LinkedIn

Mnoho rekruiterov používa na oslovenie potencionálnych ľudí práve LinkedIn, takže
sa oplatí aktualizovať váš profil. Poproste známych o endorsement a referencie.
Nezabudnite si zmeniť miesto na Londýn, inak vás nikto nenájde.

![LinkedIn správy](/img/li-messages-lukas.jpg)

LinkedIn mi však z mojej skúsenosti pripadá ako lacný vyhľadávací nástroj pre 
rekruiterov, ktorí sa často ani neunúvajú váš profil poriadne prezrieť
a ponúkajú vám absolútne nerelevantné ponuky.

S priamym oslovením firiem na LinkedIn mám však dobré skúsenosti.

### Meetup-y

Meetup-y sú výbornou formou ako spoznať iných programátorov vo vašom odbore,
a taktiež získať ako taký rozhľad o firmách. Mnoho meetup-ov je často
sponzorovaných firmami, ako som už spomínal, a okrem jedla a pitia zadarmo
tu môžete natrafiť aj na zaujímavé ponuky. 

V Londýne je v skutočnosti tak veľa meetup-ov, že tu môžete vyžiť z jedla
a pitia celý týždeň. Stačí si pozrieť stránku [meetup.com](https://www.meetup.com/find/events/tech/?allMeetups=false&radius=2&userFreeform=London%2C+United+Kingdom).

## Pohovory

Väčšina pohovorov, čo som sa stretol pozostávala z niekoľkých kôl. Podobne sme
to robili aj u môjho predchádzajúceho zamestnávateľa. 

Prvé kolo, ak ste samozrejme prešli výberom životopisu, pozostáva obyčajne z
telefonického rozhovoru, kde sa vás môžu spýtať na vaše predchádzajúce skúsenosti,
projekty, programovacie jazyky, prečo meníte/hľadáte prácu, prečo chcete pracovať
práve pre tú ktorú firmu. Pripravte sa aj na technické otázky. Obyčajne sa jedná
o základné veci.

Druhé kolo často pozostáva z online testu, prípadne splnenia programátorskej úlohy. 
Programátorská úloha je zväčša z oblasti v ktorej firma pôsobí. Toto je príklad
vypracovanie jednej z úloh na ktorých som pracoval:
[lukashajdu/product-scraper](ttps://github.com/lukashajdu/product-scraper).

Tretie kolo je už obyčajne vo firme. Po vyspovedaní z HR oddelenia (ak nejaké
majú) sa pripravte na rozhovor väčšinou s budúcim priamym nadriadeným, prípadne
kolegami. Toto môže pozostávať z technologických otázok, testu, pseudo programovania
na tabuľu a podobne. Myslím, že toto kolo by ste mali využiť hlavne vy vo
váš prospech a spraviť si úsudok, čo pre firmu vlastne chcete pracovať.

Ak sa vám firma páči kvôli používaniu nejakej technológie, alebo metodológie 
o ktorú sa zaujímate, nezabudnite sa ich spýtať či tú ktorú technológiu aj používajú.
Firmy si do požiadaviek často dávajú veci, ktoré by chceli mať, ale nemajú. Toto
je jeden z dôvodov prečo sa nebáť poslať vašu aplikáciu aj na miesta, ktoré
sa na 100% nestotožňujú s vašimi skúsenosťami. 

## Čo keď ma príjmu?

Ak ste boli úspešný a dostali ste ponuku tak gratulujem. Ešte predtým ako nastúpite
do zamestnania je dobré si pripraviť niekoľko vecí, ktoré mnoho firiem požaduje.

Firmy často pred nástupom do zamestnania robia screening. Ide v podstate
o overenie vašich údajov. Toto je zoznam vecí, ktoré môžu od vás požadovať:

* osobné údaje
  * meno a priezvisko
  * NI number (ak máte)
  * meno matky za slobodna
  * adresy (história často až 5 rokov dozadu)
* predchádzajúci zamestnávatelia (5 rokov dozadu)
  * názov firmy, adresa, dátumy
  * kontakt na nadriadeného
  * referencie (obyčajne z 2 predchádzajúcich zamestnaní)
* vzdelanie
  * názov školy, adresa, dátumy
  * kontakt na školu
  * kontakt na školiteľa (ak nemáte dostatočné referencie)

Pripravte sa na to, že ich v skutočnosti aj budú overovať. Nezabudnite kontaktovať
vašich predchádzajúcich nariadených a upovedomiť ich, že ich budú kontaktovať.

## Čo na záver?

Počas robenia pohovorov s potencionálnymi novými kolegami v mojom
predchádzajúcom zamestnaní som si všimol, že veľa ľudí vo svojich životopisoch
zavádza o svojich skúsenostiach. Myslím preto, že menej je viac a okrajové
technológie, okolo ktorých ste sa len obšmietali, si do životopisu netreba dávať.
To, že máte s niečim skúsenosti je na pohovore veľmi jednoduché overiť.

Ďalšou vecou je všeobecný nezáujem o firmu, technológie a podobne. Myslím, že
máme veľmi vďačné povolanie, keďže mnoho ľudí má svoju prácu ako hobby
a programuje aj vo svojom voľnom čase, čo sa v iných povolaniach moc nestáva.
Nechápem preto niektorých ľudí na pohovoroch. 

Verím, že moje skúsenosti z hľadania niekomu pomôžu. V prípade otázok ma
neváhajte kontaktovať. Rád vám pomôžem ak budem vedieť.
